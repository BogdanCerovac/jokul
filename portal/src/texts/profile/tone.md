---
title: stil og tone
path: /profil/stilogtone
order: 6
---

# Stil og tone
For deg som designer og utvikler løsninger for Fremtind, er det viktig at du tenker på sluttbrukeren når du skriver tekster som brukerne skal lese. Veiledninger til brukeren i fagsystemer og skjemaer ut mot publikum må være tydelige og klare. 
Det er også viktig å skrive tydelige og gode knappetekster, feilmeldinger og hjelpetekster (mikrotekster). En feilmelding skal for eksempel fortelle tydelig hva som er feil og foreslå en løsning.

## Stemmen vår
Fremtind bruker klarspråk i all kommunikasjon, internt og eksternt. Vi har en egen stil og tone, som kalles Stemmen vår. Hovedprinsippene i Stemmen vår er

-   Modig
-   Varm
-   Presis

### Modig
__Stemmen vår er et frisk pust i en tradisjonell bransje__
Vi tør å skille oss ut og godtar ikke svar som «sånn har vi alltid gjort det» eller «juridisk vil at vi skriver det sånn» hvis vi mener at det er uforståelig eller er unødvendig informasjon for kundene våre. Vi tilpasser språket vårt til målgruppen, uten å miste identiteten vår.

Vi er raskt ute og tester forslag til ordbruk, illustrasjoner og nye formuleringer inntil det sitter. Vi inspirerer hverandre ved å dele de gode eksemplene vi lager selv eller finner hos andre.

Eksempler i kommunikasjonen:
I alle kanaler skal vi bruke mindre tekst og mer illustrasjoner.
Vi stiller spørsmål og snakker så folk forstår.
Gjør vi en feil, innrømmer vi det.

### Varm
__Vi er medmennesker og tilfører både trygghet og varme i språket vårt__ 
Det å håndtere følelsesmessige oppturer og nedturer er en del av hverdagen vår. Vi møter mennesker som opplever uhell, trøbbel og som er i sorg. Vi er her for å hjelpe og forebygge.

Vi er medmennesker og snakker med mennesket fremfor «kunden». Vi ser på alle som likeverdige og snakker med en varme i stemmen. Vi formidler en trygghetsfølelse gjennom å snakke rolig, slik at vårt ønske om å gjøre en grundig vurdering skinner igjennom når vi uttrykker oss.

Eksempler i kommunikasjonen:
Vi har ikke hastverk når vi snakker med en kunde, men er tydelig og rolig.
Vi snakker «med» – og ikke «til».
Vi tar kunden på alvor, sørger for at de ikke føler seg dumme.
Vi skryter ikke av oss selv, men lar kundene fortelle om sine opplevelser.

### Presis
__Vi skal bli gode i klarspråk__
Vi snakker og skriver norsk, og bruker riktig grammatikk og språkregler.

Vi er presise i alt vi sier, uansett om det gjelder hva forsikringen dekker, hvorfor vi samler inn data om kundene våre, eller hvordan vi gir kundene oversikt og full kontroll over forsikringene sine.

Kundene skal oppleve at de får informasjon tilpasset akkurat seg, som er relevant, kommer til riktig tid og i riktig kanal.

Eksempler i kommunikasjonen:
Vi følger gode skriveråd, for eksempel «Ti tips for å skrive bedre».
Vi fjerner stammespråk.
Vi hjelper hverandre med å lese korrektur på alle tekster.

## Skriveråd
1.	_Hvem skriver du for?_
 -	Vurder hvem som er målgruppen din. 
 -	Hvor skal mottakeren lese teksten? På en nettside eller et digitalt skjema?
 
2.	_Hva er målet med teksten?_
- Gjør budskapet tydelig fra begynnelsen av. 
-	Tenk på hva mottakeren vet fra før. Ta bare med det som er nødvendig.

3.	_Fortell det viktigste først og lag en god struktur_
- Del opp teksten og bruk overskrifter og mellomtitler.
-	Bruk avsnitt så ofte du kan. En tekst med luft er lettere å lese. 
-	Sett punktum ofte.
-	Bruk lister og tabeller for å skape oversikt. 

4.	_Skriv direkte til mottakeren_
- Bruk "du" og "vi". 
-	Vær høflig når du skriver – det er umulig å vite hvilken situasjon mottakeren er i.

5.	_Skriv aktivt_
- Skriv slik du snakker.Tenk deg at du forklarer til mor eller bestefar.

6.	_Forklar fagord og forkortelser_ 
Ikke alle vet hva "erverv" og "premie" betyr. 
-	Velg enkle og kjente ord. 
-	Skriv ut forkortelser.
-	Forklar fagord og gi eksempler.

7.	_Skriv på en moderne måte_
- Det er tungt å lese "denne sak" og "dette brev". "Denne saken" og "dette brevet" gir bedre flyt. 

8. _Les alltid korrektur_
- Be gjerne en kollega om å lese teksten din også.

