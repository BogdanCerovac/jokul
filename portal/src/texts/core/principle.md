# Vår profil

Fremtind sin stil er enkel, tydelig og moderne. Vi skal fremstå med en nordisk minimalisme og klar skandinavisk designtankegang. Visuelt oppnår vi dette gjennom følgende virkemidler: få farger, stor typografi, naturlige bilder, rikelig med luft og ingen unødig dekor. I tillegg er Fremtinds stemme modig, presis og klar.

Felles for alt vi lager er at det følger våre tre hovedprinsipper: Bevegelse, Elevasjon og Klarhet. Dersom du lager noe i vår profil og er usikker på hvordan designutfordringen skal løses bør du prøve å se det opp mot disse.


### Bevegelse 
Fremtind skal være et selskap i bevegelse, som tydelig viser veien fremover. I ordet legger vi at vi skal utforske, se fremover og være tilpasningsdyktige.

Vi leter stadig etter nye og bedre måter å løse problemer på, og er ikke redde for å utfordre dagens standard. Vi bruker animasjon til å gjøre Fremtind mer synlig som et selskap i bevegelse. Vi passer alltid på at animasjoner har en funksjonell verdi.


### Elevasjon
Vi skal løfte det som er viktig og skape et naturlig informasjonshierarki. Det gjør vi gjennom å jobbe med nivåer og dybde.

Vi bruker skygger og elementer som endrer størrelse for å vise hvilke elementer på siden som er viktigst. Kontraster i størrelse gjør at brukere kan fokusere på viktig innhold. Slik skaper vi naturlige pauser i oppsettet.


### Klarhet
Fremtind skal fremstå som ærlig og transparent, med en klar og varm stemme. Vi skal skape klarhet gjennom å forenkle, fjerne unødvendig støy og gi brukerne kun relevante valg. Vi skal ikke overlesse brukeren med informasjon, men skape god oversikt og rytme i våre løsninger.

Vi vektlegger klarhet også med språket vi bruker. Klarspråk er hovedprinsippet for Fremtinds stil og tone, som du finner i "Stemmen vår".
